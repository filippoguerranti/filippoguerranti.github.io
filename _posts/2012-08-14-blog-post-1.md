---
title: 'Intelligenza Artificiale: questa sconosciuta'
date: 2020-05-27
permalink: /posts/2020/05/intelligenza-artificiale-questa-sconosciuta/

---

Negli ultimi anni si è sentito parlare, spesso a sproposito, di Intelligenza Artificiale. Tra l’utopia di un’AI in grado di semplificare e migliorare il nostro mondo e la distopia che vede i robot surclassare il genere umano, cerchiamo di dare chiarezza a questo termine e trovarne la giusta allocazione.

L’AI è una branca della cosiddetta “computer science” che studia come dare ad una macchina, un computer, l’abilità di comportarsi come un essere umano o, più in generale, di esibire comportamenti definiti “intelligenti”. Ma cosa rende una macchina “intelligente”?
Riconoscimento, induzione, deduzione e risoluzione di problemi sono i quattro “intelligent behaviours” che una macchina deve esibire (almeno uno di essi) per poter essere considerata intelligente.

Si distinguono tre tipi di AI: Limitate (Narrow), Generali (General), Super-Intelligenze.

Le Narrow AI sono le uniche realizzate al momento, sono indirizzate alla risoluzione di una singola attività e, in molti casi, superano di gran lunga le capacità umane in quel singolo task. Esempi di Narrow AI sono le auto a guida autonoma, i software di riconoscimento facciale, gli assistenti virtuali (come Siri o Alexa), i droni autonomi e i sistemi di predizione.

Per capire cosa è una General AI, basta pensare a Jarvis di “Iron Man”: il suo comportamento è molto simile, intuitivamente, a quello di un essere umano. La chiave sta nel trasferire la conoscenza da un ambiente ad un altro, nell’uso del buon senso e nella collaborazione con altre intelligenze simili, acquisendo coscienza di sé stessa.

Il concetto di Super-Intelligenza è quello di una AI in grado di eccedere le generali capacità umane. Ancora molto ipotetiche e solamente idealizzate in modo quasi fantascientifico, le Super-Intelligenze potrebbero essere in grado di risolvere i più gravi problemi del mondo oppure di annientare il genere umano in base ad una visione utopica o distopica.

Una convivenza con le AI pare inevitabile ed è importante essere consapevoli dei loro risvolti positivi così come di quelli negativi.

Quale sarà il futuro delle Intelligenze Artificiali?
